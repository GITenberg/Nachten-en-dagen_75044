<!DOCTYPE html PUBLIC "-//W3C//DTD XHTML 1.0 Strict//EN"
"http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="fy" lang="fy">
<head>
<meta http-equiv="Content-Type" content="text/html;charset=utf-8" />
<meta http-equiv="Content-Style-Type" content="text/css" />
<title>Nachten en Dagen | Project Gutenberg</title>
<link rel="coverpage" href="images/cover.jpg" />
<style type="text/css">

body { margin-left: 20%;
       margin-right: 20%;
       text-align: justify; }

h1, h2, h3, h4, h5 {text-align: center; font-style: normal; font-weight:
normal; line-height: 1.5; margin-top: .5em; margin-bottom: .5em;}

h1 {font-size: 300%;
    margin-top: 0.6em;
    margin-bottom: 0.6em;
    letter-spacing: 0.12em;
    word-spacing: 0.2em;
    text-indent: 0em;}
h2 {font-size: 150%; margin-top: 2em; margin-bottom: 1em;}
h3 {font-size: 130%; margin-top: 1em;}
h4 {font-size: 120%;}
h5 {font-size: 110%;}

.no-break {page-break-before: avoid;} /* for epubs */

div.chapter {page-break-before: always; margin-top: 4em;}

hr {width: 80%; margin-top: 2em; margin-bottom: 2em;}

p {text-indent: 1em;
   margin-top: 0.25em;
   margin-bottom: 0.25em; }

p.poem {text-indent: 0%;
        margin-left: 10%;
        margin-top: 1em;
        margin-bottom: 1em; }

p.letter {text-indent: 10%;
          margin-left: 10%;
          margin-right: 10%;
          margin-top: 1em;
          margin-bottom: 1em; }

p.right {text-align: right;
         margin-right: 10%;
         margin-top: 1em;
         margin-bottom: 1em; }

a:link {color:blue; text-decoration:none}
a:visited {color:blue; text-decoration:none}
a:hover {color:red}

</style>

</head>

<body>
<div style='text-align:center'>*** START OF THE PROJECT GUTENBERG EBOOK 75044 ***</div>

<h1>Nachten en Dagen</h1>

<h2 class="no-break">fen D. Kalma</h2>

<hr />

<div class="chapter">

<h2>Ynhâld</h2>

<table summary="" style="margin-left: auto; margin-right: auto">

<tr>
<td> <a href="#chap01">I.</a></td>
</tr>

<tr>
<td> <a href="#chap02">II.</a></td>
</tr>

<tr>
<td> <a href="#chap03">III.</a></td>
</tr>

<tr>
<td> <a href="#chap04">IV.</a></td>
</tr>

</table>

</div><!--end chapter-->

<div class="chapter">

<h2>Nachten en Dagen</h2>

<p class="right">
<i>For Dr. J.B. Schepers.</i>
</p>

<h2><a name="chap01"></a>I.</h2>

<p class="poem">
Myn frjeonen fen it Friezne folts, de stamme<br/>
    Dy’t groeit en bloeit en delsiicht jimmeroan<br/>
Mei rike rom, hwaens wiid-forneamde namme<br/>
    Is lyk in roas, prieljend yn sinnemoarn,<br/>
Towile ljacht yn loft, fen fjûr oerflamme,<br/>
    Twinkeljend riist, fen rouswart net bidoarn,<br/>
It folts dat strange stoerens flink biwarre<br/>
En nea syn machtge moed net skriljend sparre—
</p>

<p class="poem">
Nou harkje nei myn tael, dy’t tsjustre tinzen<br/>
    Omtovert yn in swide simmersein’,<br/>
Forhellet fen in lokkich lot dat jinsen<br/>
    Troch Walhals wrâld ús wenten waerd talein,<br/>
Frijmeitsjend tel fen ’t ûnwit, dat fêst finsen<br/>
    Hie ’t froede folts, troch twivel skriklik slein:<br/>
Det heech wy hâlde hwet de goaden retten<br/>
Ta lok for ’t lân, dat hage oan hjar herte.
</p>

<p class="poem">
Myn wirden, wêze as streakjende streamen<br/>
    Warber hjar winend troch it lege lân,<br/>
Lûd-laitsjend tsjin de blomt-biboerde seamen<br/>
    Heech-krêftich strûzend nei it sin’ge strân—<br/>
Wol wittend det hja nomle nammen neame, en<br/>
    Wêze as de krêft fen Fryske frjeonehân,<br/>
Dy’t fieling wytget heech fen macht en trouwe<br/>
Det út ús hert stil weislûpt doffe rouwe.
</p>

<p class="poem">
Dû den, Forseti, God by hwa de wetten<br/>
    Biwarre binne dy’t lân hâlde yn stân,<br/>
Wittend troch ’t wird fen dy lang to biletten<br/>
    Det ûnksfloed bluistrich brûst oer ’t laeitsjend lân,<br/>
O meitsje det myn machtleas wird oergetten<br/>
    Fen goud flûnkert as sêfte stjerrebrân<br/>
Op winterjoune as ’t klearloftich ripet<br/>
En moanne myld de kâlde wrâld bikipet.
</p>

<p class="poem">
O ho is dit, det mei skier skaed oerditsen<br/>
    Yn nearzge nacht de Friezen soargjend gean,<br/>
Det wize witnis yn twivel tobritsen<br/>
    Kwynt, riedleas-stil de heechste haden stean,<br/>
En moaije marren drôgje yn flues bilitsen<br/>
    En rûzich-rizend rjeauntsje yn rouwe-tean?<br/>
Hwet is wol bard det leech delsloech de lânnen,<br/>
Forrie? Forbrekken fen heech-hil’ge bânnen?
</p>

<p class="poem">
Allyk in blom, dy’t nei narjende nachten<br/>
    Einlings hjar prûze pronk út fâlden teart,<br/>
Lykwol troch wylde wolkenkloftne klachten<br/>
    Hjar wifsin wachtsjen wer op waermte leart,<br/>
Sa scille dos wiidút wâljende slachten<br/>
    Hwaens machtstream, teamleas, nearne en nea waerd keard,<br/>
Forjitte moed to teanen op hjar fjilden,<br/>
Dy’t faek al, warrich, warbre striders tilden?
</p>

<p class="poem">
Yn wite wéklean weinje wide mieden<br/>
    Wyls ’t lege loft trurich hjar triennen skriemt<br/>
Oerstjelpe fen lijen om lytse dieden.—<br/>
    De griene groun wirdt modder-smoarch togriemd<br/>
Allyk yn ’t skiere, skrouske skimerskieden<br/>
    In joune yn hjerst, mei leedwyt nea útfiemd.<br/>
De lânnen swije yn lijen om hjar soannen<br/>
Dy’t preauwen wrange drank út boasheitsboarnen.
</p>

<p class="poem">
Toskromfle stjert it blomt, dat boartlik bloeide<br/>
    Yn jonkheits minlik-mylde, fleurge tier.<br/>
Sis, hwer is ’t djier, dat oars sa dwyldrok djoeide<br/>
    Biglânzge troch seinjende sinneswier?<br/>
It libben wiis my, dat op grounen groeide<br/>
    Oerwiuwd fen nôt dat nige hein en fier<br/>
Hwennear de wyn striek oer de swiere ieren,<br/>
Ta nocht fen alle ljue, dy’t sjênde wieren.
</p>

<p class="poem">
Allyk natûre trúrt om ’t ljachtforskieden<br/>
    Ofskodzjend al hjar skat fen laits en lok,<br/>
En ’t grize waes saeit oer de tierge mieden<br/>
    Mids einleas teamleas streamend reingeklok,<br/>
Towile omhegens yn blinkend útblieden<br/>
    Weikwynt it lêste ljacht, suchtsjend yn flok,<br/>
Sa ek dit lege lân, dat doelleas lôket<br/>
Ho’t langjend ûnk syn libbensbeam biplôket.
</p>

<p class="poem">
Nou fielt it folts, det Frigga’s sêfte seine<br/>
    It wyld-oanwâljend kwea net keare koe.<br/>
Net weef’t hja mear de wolkens, goud-ynleine,<br/>
    Wytgjend it lân det ’t yn hjar hoede stoe,<br/>
Mar einleas reint en heilt it yn bisleine<br/>
    Lânsdouwen eft it ljacht net ljeavje woe<br/>
Hwet hjir oan mylde moaijens súntsjes slomme,<br/>
Allyk in boi, as drôve dreamen komme.
</p>

<p class="poem">
Ho is den dit, det mei skier skaed oerditsen<br/>
    Yn njoere nacht de Friezen soargjend gean,<br/>
Hjar moaije marren drôgje yn flues bilitsen<br/>
    En rûzich-rizend rjeauntsje yn rouwetean?<br/>
In wrede wrigge hat nei ’t folkshert stitsen,<br/>
    Jimmer scil ’t lân nou stean yn klachtenklean...<br/>
Myn wirden wjokje sêft mei glâns omhegens,<br/>
Forheljend fen hwet daette d’ âlde dregens.
</p>

<p class="poem">
Allyk in mar mei tins fen tank ûntweitsjend<br/>
    —Hwent myld streamt moarntiidssinne glêdde gloed<br/>
Del op de weagen, dy loksil’gens smeitsjend<br/>
    Net mear de bounsnoat binne fen it tsjoed,<br/>
Myld-widzjend eigen krêft sa klear bilaitsjend<br/>
    As wier nei ’t winewoeljen ’t ljachtfeest hjoed—<br/>
Sa libbe lang it folts yn frjeonskipstrouwe,<br/>
Towile it steunde op ’t goed, dat goaden jowe.
</p>

<p class="poem">
Allyk dy stil oerwyndre warbre weagen<br/>
    Njuentsjend weistreame yn widzeklang en sang<br/>
Fen lústrjend leafreid,—hwêr’t se hinne teagen,<br/>
    Dat wit allinne sinne’ twinkel-twang—<br/>
Sa waerden slachten dy’t ringen forfleagen<br/>
    Wei yn it blau, neiljuentsjend lang en lang,<br/>
Mar ljeafde en rêst wier ’t libben: fier fendinne<br/>
Bleau blynjend ûnk troch Frigga’s machtge minne.
</p>

<p class="poem">
Yn hûs wier ’t heit dy t ynsjochsklear en kliuwend<br/>
    Oan witnis jimmerwer syn oarders jowch,<br/>
Fêst-rêstich neikomd en fen wearde bliuwend;<br/>
    Al ’t dwaen wier krêft en krektens, nea net rûch,<br/>
Mar bûten yn it libben, steatlik driuwend<br/>
    As hwer’t op ’t skip de wyn de seilen sloech<br/>
Dêr wierne wet noch strangens net fen neden,<br/>
Hwent ûnbidoarn en suver wiern’ de seden.
</p>

<p class="poem">
Wier ’t net fen ’t folts de bernetiid, de gouden,<br/>
    Yet ûnbekliemd troch boasheits ûnkswier swart<br/>
De dagen, do’t de Friezen fêst fortrouwden<br/>
    Det by in stoere stamme leed net bart?<br/>
Hja gyngen op fjilden dy’t nea net rouwden,<br/>
    Dêr’t ninter stoun ’t forkearde fet op hat,<br/>
Towile blommen bloeiden foar hjar fiet en<br/>
It klearlûd fûgelt song syn golle lieten.
</p>

<p class="poem">
Do spoun ek Frigga wolkens, ryk oan rânnen<br/>
    Weve mei poarperrea en sêft goudgiel,<br/>
Slingere wiid as lange ljeafde-bânnen<br/>
    Oer blinkend-blauwe sé, sadet oer hiel<br/>
It stimmige lân en oer minlike strânnen<br/>
    Gerdinen wiuwden fen side en forwiel,<br/>
Hwent hja hie núvre nocht oan blide ljuwe,<br/>
Dy’t stoer en sterk as bern dochs bloeijend bliuwe.
</p>

<p class="poem">
Sa wier ’t alear.—Do kaem de god, dy’t jimmer<br/>
    Slij silligens siket yn wrange smert<br/>
Fen alles hwet slomjend yn sêfte simmer<br/>
    De goaden nei leit oan ’t hillige hert.<br/>
Hy is fen tierge fleur in wreed bidimmer<br/>
    Hwent neat him sa as libbens-lôge let;<br/>
Glêd gliidt in glimke om syn mûle hinne<br/>
Sûnder de blierens fen der Asen sinne.
</p>

<p class="poem">
Allyk de spin forsichtich riicht syn reagen<br/>
    Moarns silver-laitsjend mei hwet dauwe ynlein,<br/>
Triennen dy ’t trúrwyt streamden út nachts eagen<br/>
    Yn taeije tried sa ljeaflik-troaikjend lein,<br/>
Det miggen, ljeavjend dy wiuwende weagen<br/>
    Ringen sin-wif dêr woelich binn’ ynflein,<br/>
Sa lôket Loki glimkjend ek, ho’t minsken<br/>
Tel finzen binne yn ûnfoldwaenbre winsken.
</p>

<p class="poem">
Do’t dizze den yn ’t wide Walhal wenne,<br/>
    Wier hwet er die allinne skimp en spot.<br/>
Do’t er lykwol yn skiere wrâld’ne herne<br/>
    Bûgend en dildzjend ’t wrede wroegerslot<br/>
Meitôgje moast, stie sûnt hwet ea waerd berne<br/>
    Machtleas tsjin wrek fen dizze wylde God:<br/>
Oer hiel de ierde brânden lytse dieden,<br/>
De lânnen rekken ringen oan ’t forblieden.
</p>

<p class="poem">
Hwet wier de wyn, dy’t oer de wâlden waeide<br/>
    Oars as syn amme yn ’t tsjokke tsjuster blij,<br/>
Towile er wirden oer de fjilden saeide<br/>
    Oanfiterjend ta dieden, njoer en nij?<br/>
Hwent hwet sa flaeirich-sêft de minske omaeide,<br/>
    Dat brocht forrie en tsjoede tsjeaverij.<br/>
Allyk fenynge wyn út sân’ge lânnen<br/>
Dy’t laitsjend libben daet op fruchtbre strânnen.
</p>

<p class="poem">
Der goadne krune wier al griis en tsjûge<br/>
    Ho’t krêft wiek út hjar lyn’ge lidden wei,<br/>
En ’t wier as rêst hjar rjeauntsjend-wiuwend noege.<br/>
    Wyls ’t einge waerd hjar lange libbensdei.—<br/>
Hwennear de Nornen wytgjend sprieken, bûgde<br/>
    Odin syn holle djip en harke en swei....<br/>
Moedleas wier ’r wirden fen ’t ôfmêdzjend witten<br/>
Det de foarsizzing kaem om ûnk t’ ûnthjitten.
</p>

<p class="poem">
Baldur, de simmerseine yn fjûr fortige<br/>
    Brocht oer Walhalla swiere triennenrein;<br/>
Hy, blier en sêft allyk de simmersigen<br/>
    Mei jimmer glimkjen troch it libben tein,<br/>
Wier útbloeid as de blom, dy’t reinswier niigde<br/>
    De hege holle as kaem it wêzensein,<br/>
En drôfnis doarme en stoarme oer Walhal wylder,<br/>
En swarte wolkenwrâld al soeler sylde er.
</p>

<p class="poem">
Mar yn hjar moed bleau myld de ljeafde ljachtsjen,<br/>
    Dy’t Frigga fêst oan frije foltsen boun.<br/>
Warber scoe hja wêze tsjin ’t wiffe wachtsjen<br/>
    Sa lang hjar hân de fearrenwolkens spoun<br/>
Yn foarse striid tsjin ’t nearsich-narjend nachtsjen<br/>
    Dat drinsje woe ’t ûnwiten-wiid wrâldsroun.<br/>
Sa waerd it ûnk lang keard fen Fryslâns fjilden<br/>
Dy’t, seineswier, de rykste tier yet tilden.
</p>

<p class="poem">
Mar einlings Loki woun. Hwent yn it herte<br/>
    Der Fryske stamme wier de habsucht komd<br/>
Dy fen de wiidste grinzen net waerd bet en<br/>
    Nea jowch oan rêstige blidens de romt’.<br/>
En yn it moed fen Frigga wâlle smerte,<br/>
    Skôgjend ho’t rou fortrape waerd hjar blomt;<br/>
Hja wist, sa kaem de lang forwachte ûre<br/>
Det Walhals wûnder foel, ’t ûnbûchsum-stoere.
</p>

<p class="poem">
Lykwol sa wier it troch de Nornen net bisletten<br/>
    Det Fryslân kwine scoe yn dize, sûnder rom.<br/>
Allyk in swan, mei blankens swiid oergetten<br/>
    Drôgjend syn wei troch ’t stille wiet rounswom,<br/>
Den wiid útslacht syn wjokken, as opsletten<br/>
    Hy sjocht syn liif yn tichte wetterkom,<br/>
Sa stie de stamme ek op do’t eang hja seagen<br/>
Ho’t lange leedzjeweagen nei hjar teagen.
</p>

<p class="poem">
Yn bloed-streamende striid waerd fjûrich fochten;<br/>
    Leech lei de loft oer lânnen, swier fen rein.<br/>
Omdôchs hwennear de Friezen frede sochten,<br/>
    Hwent jimmerwer waerd oarloch hjar talein;<br/>
Ho’t d’ âlden, heech fen wizens, soargjend tochten<br/>
    Oan Frigga’s nea net weeg’re, gouden sein,<br/>
De goare mist bleau griizjend oer de lânnen,<br/>
Net boarte mear Hjar laeits oan wolkenrânnen.
</p>

<p class="poem">
Sa kaem it wol, det mei skier skaed oerditsen<br/>
    Yn nearzge nacht de Friezen noedfol gean,<br/>
Hjar moaije marren drôgje yn flues bilitsen<br/>
    En rûzich-rizend rjeauntsje yn rouwetean,<br/>
Wyls ’t wize witnis, yn twivel tobritsen<br/>
    Kwynt, riedleas-stil de heechste haden stean,<br/>
Hwent Loki wier ’t dy’t leech delsloech de lânnen<br/>
En laitsjend oanstiek lôgjende oarlochsbrânnen.
</p>

</div><!--end chapter-->

<div class="chapter">

<h2><a name="chap02"></a>II</h2>

<p class="poem">
Lyk op in dizige dei de wiuwende driuwende wolkens<br/>
Moedleas skrieme hjar mist, ynweevjend de skiere lânsdouwen,<br/>
Wittend fen wille noch rêst—de weiden, weakjende, suchtsje<br/>
As wer in triennengjalp oppatst yn de kweazige fjilden,<br/>
Spat en sputtert en spielt fierwei de fleur fen de finnen—<br/>
Sa ek, d’ eagen foardel, fortrapen de machtige kloften<br/>
’t Tierige grien en it blomt dat lake op it lân fen Wâldherne.<br/>
    Lyk as op simmerske joun de legere loften trochgounze<br/>
Wirde fen ’t dounsjend gûd, det sterk útspannend syn wjokjes<br/>
’t Loftrom brommen docht—de sinne dûkt del yn it Westen<br/>
Seinjend mei skiedende laits de pronk fen de romme lânsdouwen;<br/>
Swier ammet d’ ierde den út, de siken stjûrende stadich<br/>
Fierder yn ljachtsjende loft, yet stil neiglimkjend fen weelde—<br/>
Sa ek dindre de groun en trille fen droanjende foetstap<br/>
Do ’t de Friezen dêr drok omrounen oer ’t âlde Wâldherne.<br/>
    En lyk it lûkt yn ’e loft, in hjerstjoun skimerbiljachte,<br/>
—Glimkjend slommet it fjild, en stjerte flikkert en twinkelt<br/>
Wytgjend fen winter en tiid det it wetter tostjurret en boun wirdt;<br/>
Roppende goezzen yn ’t romme dy krite sa skril troch de stiltme<br/>
Det Natûre hjar nacht biwoellet yn earnstiger swijen;<br/>
’t Wjokkenwynderjen siicht yette nei mei lústrjend gesûzel—<br/>
Sa dreau gounzjend omhegens forskaet fen stimmen en lûden,<br/>
Jimmeroan kliuwend oant wer oereinriist ’t wûnder fen Walhal.<br/>
    Hwer ’t wiid-widzjend de bosk syn grienswart driigjende wjokken<br/>
Ynkoart’, littend it ljacht mei laits op de freedsume fjilden,<br/>
Wylst ek de Middelsé mei steatlike stiltme dêr streamend<br/>
Rêstich in rûsliet sjongt en stadich syn seame omheech tilt,<br/>
Heal-moannefoarmich útspraet bitwiske de bosk mei syn wjokken<br/>
En sêft-rjeauntsjende sé, wier it plak for de plachtsjende lânsdei.<br/>
    Hwer’t yet wiuwde it wâld, smûk risseljend tûken en twigen<br/>
Lyk in gerdyn forwegend as winen dêr bernlik op boartsje,<br/>
Stie al wachtsjend de sit for him dy’t it rykst wier oan witnis.<br/>
Noegjend riisde er oerein, in stipe for ’t each fen de Friezen,<br/>
Lang yn twivel oer ’t lok en de takomst fen ’t hillige heit’lân.<br/>
Lyk as in skip by nacht yn tsjoenende tsjusternis silend<br/>
Lyts by de romte fen ’t wiet en lyts tsjin de krêft fen ’e stoarmen,<br/>
Langjend en eangjend aloan rounstoarret nei wytgjend geflûnker,<br/>
Twinkeljend skynsel yn ’t blau, dat hoedet de weagenbiwâlder—<br/>
Einlings skoert den it swirk: it stjerrefjild wiist wer de wegen;<br/>
Tankjend ropt men in lûd oan Natûr for de nachtlike stipe—<br/>
Sa waerd rom ek it moed fen hjar, dy’t doarmen en twiivlen.<br/>
    Wier ek lêstich it paed, det liedend út ’t fierste fen Fryslân<br/>
D’ âlden opgean die nei hwer’t de steatlike lânsdei<br/>
Jierliks hâlden waerd, dochs wierne hja allegear kommen<br/>
Hwa’t der soargen for ’t folts, det wif as in flinter net neitinkt;<br/>
Wiis wier hjar wollen en winskjen: hja tsjinnen it lok fen hjar lânnen.<br/>
    Fierwei wierne hja komd, de harkers yn ’t hege Wâldherne:<br/>
Wiid yn it roun wier forneamd de wizens fen Holder, hjar haedman.<br/>
Krêftige wirden fen ynsjoch, bisibb’ oan de witnis fen Walhal<br/>
Rûsden der myld út syn mûle, allyk op sânnige hichten<br/>
Ljeaflike wjittringen súntsjes as wûnders fen silver, trochskinend<br/>
Streame yn glidende fal, de toarst der warrigen dwestjend.<br/>
Ald fen jierren al wier hy en griis; him seagen de âlders<br/>
Fen it tsjinwirdige laech yn foarsit by ’t hillige lânsrjocht,<br/>
Dizze hjar heiten hiene fornomd ho’t moedich en treflik<br/>
Hy in oertsjûgjend wird faek útre yn ’e plachtsjende gearkomst,<br/>
Waerd der spritsen in rie, dy’t net dijde ta lok fen it heit’lân.<br/>
Nou wier wyt syn hier, forheljend fen ’t fiere forline,<br/>
Lykwol libbe yet yn him forstânnich-biskôgjende neitins,<br/>
Faken útstrieljend yn ’t each, det jimmer it glânzgjen biwarre.<br/>
Earnst hie sûnt lang mei hjar wjokken biwyndre it nommele antlit<br/>
Dat to bergjen wist hwet omgyng djip yn it herte;<br/>
’t Glimkjen wier him forleard, nei folle ûnderfining en soargen<br/>
Nou sjênd ho’t yn ’t lân de krêftige gloede forlern gyng,<br/>
Om’t yn kloften fen tweintich de Friezen ôfswarden hjar goaden,<br/>
Hjar forkeapjend for ginst oan de leare, dy’t doelleas en bjuster<br/>
’t Fijânnen-haetsjen forbea, mar frjeonen de ljeafde ûntkearde,<br/>
Sa oer hjar bringend de flok fen Walhal, det ninter forjowt oan<br/>
Soannen dy’t wif fen bitinken, hjar siele oan frjemdsin forkwânslen.<br/>
    Hwa den wierne der fierder, mei wiisheit en witnisse seine?<br/>
Heech út it nearzige Noard, hwer ’t weagenryk strûst tsjin ’e strânnen<br/>
Krôljende blommen fen skom rynsk blazend op lege lânsdouwen<br/>
—Lyk as in hynsder, det wyld de winen en twirren foarbyfljocht<br/>
’t Hymjend swit-spegelich boarst bislantert mei flokkerich brûsskom—<br/>
Kaem hwa’t sjongend en ljeavjend it libben ta roazelean makke,<br/>
Wolsin waerd hy neamd; nea koene de Friezen him oansjên<br/>
Sûnder to langjen det hy hjar jaen scoe de laits fen syn eagen.<br/>
Dochs net wier hy as hwa to fij fen it tsjuster op ierde<br/>
Dat net loaitse wolle, net wije hjar oandacht oan ’t tsjoede,<br/>
Om’t it hjarren fortret it skaed to skôgjen by sin’ljacht:<br/>
Soargjend wist hy hwet swak wier by him allyk by syn lânsljue.<br/>
    Fierders hwer ljeavjend en ljuentsjend de Boarne mei silveren weagen<br/>
Streamt oant hwer de sé mei langjende ljeafde him opnimt<br/>
—Heech dêr riisden de beammen en tichte as skouder oan skouder<br/>
Kearden hja strús de strielen, dy’t patsje woenen de grounen<br/>
Mossich en wiet fen ’t drippen út trurende tûken en twigen—<br/>
Wenne hwa leaude forfêst, det Fenris de goaden forslein hie,<br/>
Njoereach neamd mei rjocht: net noegjend wierne syn eagen,<br/>
Ninter stoun hie blidens him treastge yn tsjustere dagen,<br/>
Soarchsum seach syn siele it wiuwende waes fen de takomst:<br/>
’t Lok fen it lân wier syn wyt; sa kaem hy den ek op Wâldherne.—<br/>
Wierne ek nea syn tinzen oan frjeonskip tawijd ef ljeafde.<br/>
Lykwol rêstten mylder, as winsken, op Wolsin syn eagen,<br/>
Waerd yn syn wird ek net klear, det dizze him ljeaf wier en wolkom.<br/>
    Den hwer sân en strân en beammen nou minlik bisiikje<br/>
Hiel de krite to kroanen as ’t prûsste plakje fen Fryslân<br/>
—Gaest’lân neame it de minsken, en tinke oan bosken en blommen—<br/>
Wier opwoechsen de man dy’t allinkendewei yn syn dagen<br/>
Leard hie by al hwet der barde, eft ’t kaem fen Walhal ef Hela<br/>
Suver to sjên hwet wol troch ivige wet dêrút foartkaem.<br/>
Seiner neamde men him, om’t syn frjeonen by al hwet hy rette<br/>
Wolfearts minlike seine ûntfongen op winende wegen;<br/>
Nimmen wier machtich as hy yn tinzen en stypjende dieden,<br/>
Hwent hy forstie de sangen der marren, it lústrjen yn ’t beamte.<br/>
    Mei hjar kamen mistreastich de folgjende kloften der lânsljue;<br/>
Doelleas trapen hja roun, towile yn hjar herte de tinzen<br/>
Inkeld beaën om bloei for d’ ienris swide lânsdouwen,<br/>
Nou weikwinend yn wé om ûnmacht en skandlike leffens.<br/>
Net by machte lykwol yn wâljende wirden to útrjen<br/>
Hwet hjar ûnrêstich makke, de hillichste tinzen forswolgjend,<br/>
Seagen hja langjend út nei spreuken fen liedende wizens,<br/>
Fêst op hjar haden bitrouwend, ienriedich fen wyt en fen wollen.<br/>
    Einlings siichde in stiltme der del: for ’t each fen de Friezen<br/>
Holder stadich gyng nei hwer’t de rjochtssit al wachte;<br/>
Siikjend seach er yn ’t roun; do bigoun er de treftige wirden:<br/>
    „Frigga, wolkenspinster, dy’t wekket oer lege lânsdouwen<br/>
Lyts is ús macht en ús krêft by it hege biwâld fen de goaden.<br/>
Dochs wol tsjûgje de stamme det yn ús wennet bigearte<br/>
Alles to dwaen hwet goed is en ljeaf oan it herte fen Walhal.<br/>
Hwent hwet wierne wy wol as, sjênde hwet tsjoed is en tsjuster<br/>
Yet it ús wyt net wier, to striden for lokkiger dagen?<br/>
Swier en griis leit lege loft, ynwoeljend it sin’ljacht,<br/>
’t Rouklaed for dyn lân, dat sjocht ho’t Loki oerwoun hat<br/>
Hwet yn moedige striid op machtiger stipe bitrouwde.<br/>
O Dû, goadinne dy’t eren as teiken fen ginsten en ljeafde<br/>
Wevest in wolken fen goud, sei, wier it forkeard fen dyn soannen<br/>
As hja tankjend en trou, fen Dy forwachten de seine?<br/>
    Jierren gyngen wy rêstich en rommen de pronk fen it heitlân,<br/>
Wittend det it ús wiisde ’t ûnthjit der ûnstjerlike goaden.<br/>
Dû waerdst tankber foreare: de stamme minde dy mear yet<br/>
As de fruchtbere Freya, de moaije en minlike Iduna.<br/>
Lyk as mûtel-sliepend in bern swiet glimket as wist it<br/>
Ho’t der in mem for him soarget—hja sêft mei it lok fen hjar eagen<br/>
Streaket it ljeaflike antlit, sa lake ek it folts yn syn jonkheit,<br/>
Hwent it wist him feilich en earde de greate goadinne.<br/>
    Noutiids binne forlitten de lânnen troch sounens en wolstân;<br/>
Unrêst polsket en jaget aloan de warrige winskers<br/>
Foart yn strymjende striid, oant it libben him skaet fen it lichem.<br/>
Twadracht spjaltet de stamme, al driigje der slimme gefaren:<br/>
Binnen de grins fen it lân stean kloften krêftige striders,<br/>
Stadich stjert it gewaechs, towile brinzgjende buijen<br/>
Keile hjar lêst op it lân, mei syktme slaend de biwenners.<br/>
Mannich ljachtkring skôgje wy dat: al lang hat de sinne<br/>
Lyts de striid oerjown, mei bleke dagen ús pleagjend.<br/>
Frigga, is ek dyn macht to swak to damjen dizz’ ûnkstream,<br/>
Jow ús dochs dyn seine, wol stypje dyn siikjende soannen:<br/>
Ninter stoun kwynt wei, hwet ljeaf is it herte der goaden.<br/>
    Frigga, wolkenspinster, Dû heechste en swiidste Asinne,<br/>
Odin, wûndere witter, en Freya dy’t seinet mei frjeonskip,<br/>
Loaitse mei ginstich each nou del op de freegjende gearkomst,<br/>
Jowe dochs wizens en witnis, hwa’t plachtsje, it bêste bitinsend.”<br/>
    Stadich skoerden de wolkens dêr’t winen warber yn waeiden<br/>
Mannichfâld yn flarden fen ranend-weiwirdend weefsel.<br/>
Toarstich sûgde de sinne do op hwet yette hjar hind’re;<br/>
Blau waerd de himel en rom, hwent Odins ljachtsjende loaitsen<br/>
Blikkren en flikkren en strielen wer seine oer ’t widzjend Wâldherne.<br/>
Tankber lôken de Friezen nei ’t lôgjende teiken fen ljeafde,<br/>
Somlike seine do sa, oansjênde hjar bûrman ef geanoat:<br/>
„Loaits! Wol hearde dos Frigga ús noegjende fragen en winsken<br/>
Ginstich liket hjar wille, hja laket sa swiid oer de lânnen!”<br/>
    Dêrop, d’ eagen yn fjûr, spriek Njoereach wytgjende wirden:<br/>
„Lânsljue, harkje, jim’ earmen oan moed en machtige dieden!<br/>
Net mear scille de Friezen it lok fen hjar lânnen biglimkje,<br/>
Hwent foarby is de tiid, do’t moed hjir tige ta achting.<br/>
Is net de bloei fen it blomt ek boun oan tiid en forganklik?<br/>
Skoftkes skoddet syn pronk, den wirdt it neitinsleas fortrape,<br/>
En it forwilet wiuwend en wachtsjend de stoune fen stjerren.<br/>
Wei ek waerden ús goaden, fordwoun yn ’e brân dy’t forneatge<br/>
Alle de sillige sealen, it wûndere sieraed fen Walhal;<br/>
’t Djoeijen fen Baldur is dien, opriisd yn lôge fen langstme,<br/>
Hearsker dêrnei waerd de wolf, dy ’t ieuwen al wachtte op ’e ûre<br/>
Dy’t him jaen scoe biwâld en macht om syn frjeonen to stypjen.<br/>
Dit den is wis syn wyt, det ús it troaikjende teiken<br/>
Wer de kreften binimt to striden tsjin ûnwit en tsjoedens,<br/>
Tinkend, ûnwiten-sot: Fêst helpt ús de seine fen Frigga!<br/>
Wêze der dochs op fortocht det yn de noegjendste blommen<br/>
Stiket it skriklikst fenyn en skûlet de slomme der deaden!”<br/>
Twirjende twivel omwyndre de Friezen: hja hienen al faken<br/>
Dea sjoen in hillige hope—scoe nou den ljuentsje de loksang?<br/>
Mar mei feart opsteand spriek krêftich de moanjende Holder:<br/>
    „Njoereach, ûnkenneamer, foarsizzer fen alles hwet tsjoed is,<br/>
Swijen liz ik dy op, dou soan fen skaedzjende bosken.<br/>
Yet yn wêzen is hja, dy’t rêddende paden ús wiisde,<br/>
Wierne wy swak en mismoedich en twivelen bang oan hjar dieden.<br/>
Jong yet bistû by my, dy’t machtige slachten forgean seach,<br/>
Jong is dyn wizens by mines, dy’t faek troch hegere stipe<br/>
Seach hwet goed is en laet ta lok fen it hillige heitlân.<br/>
Sa den, harkje nei my: slaen acht op myn treftige wirden:<br/>
Frigga jowt yette de krêft to deijen it ûnk en syn oarsprong.”<br/>
    Stúnjend skôge de oar nei ’t folts yn de swijende gearkomst,<br/>
Nimmen riisde oerein, him stypjend mei wirden ef teikens:<br/>
Jimmer wierne hja wend to folgjen de liedende lânsman.<br/>
    Do’t den rêste wer wier, it lústerjen kwynde ta swijen,<br/>
Spriek wer Holder forfetsjend yn soarch de noedlike wirden:<br/>
„Ljuwe, dy’t harren kamen to plachtsjen for ’t freegjende Fryslân!<br/>
Allegear witte wy wol, det wei is de fleur fen ús fjilden,<br/>
Eangstme oermastert it herte, as faek wy loaitse ho’t blommen<br/>
Frjemd oan de ljeafde fen it folts, de kiemen fen ’t tsjoede bifetsjend<br/>
Hjir opbloeije allyk de kleurige stoellen der nachten.<br/>
Wolle den siikje nei middels, yn steat oermachtich to kearen<br/>
Hwet der woeljend wâllet út saden fen d’ ivige ôfgroun.<br/>
Sizze den elts syn sin, allyk ’t him liket it bêste:<br/>
Hifkjend scille wy sjên hwet ryk is oan wizens en bjuster.”<br/>
    Oant oan it blau fen ’e himel wer pronken de wolkens fen Frigga,<br/>
Poarper- en goud-ynlein, mei bloed fen de sinne biljachte,<br/>
Waerd yn Wâldherne oerwoegen: men hope det einlings de stoune<br/>
Lake, det goaden en minsken ien wierne fen wyt en bisiikjen.<br/>
Tal fen plannen biharken dy deis de steatlike weagen,<br/>
Jimmer waerd lykwol de freegjende foarslach weromnomd.<br/>
    Mar do’t de sinne wer sonk, bilaitsjend it leechst fen ’e kimen<br/>
Klonk der in riedend wird út Wolsins lokkige lippen:<br/>
„Folle bilibbe ik yet net, en dêrom loaitse net lilts as<br/>
Sims myn wirden net wierne sa klear en witnis-oerglânzge.<br/>
Faken, do’t ik stie by libbens bloeijende poarte<br/>
Hearde ik de stimme fen heit, forheljend fen machtige stammen<br/>
Dy’t fier wenje, hwer brekt it wiet by de roppende rotsen.<br/>
Friezen hiene hja west, dizz’ ich fen d’ âljende Noardsé<br/>
Hie hjar wenten ris tild, mar hûnger wier kommen en ûnrêst—<br/>
Fier den farken hja foart en sochten om bettere strânnen.<br/>
Wol is sûnt dy dagen de wrâld fen antlit foroare!<br/>
Wei is de wille fen Fryslân, mar hwer’t de swalkers nou wenje<br/>
Blikkert de fleur yen tomjitte en wolfeart widzet de lânnen:<br/>
Albion neamde men dy om it blinken der rûzige rotsen.<br/>
Fêst en iendrachtich is ’t folts, bistjûrd troch in krêftige kening,<br/>
Net om rykdom allinne biromme ta fier oer de weagen<br/>
Wêze dit lân ús ta ljacht en litte wy freegje ta bounsnoat<br/>
Hwa’t as hearskers gean oan Noardsé’s westlike strânnen:<br/>
Machtich bin’ hja en from, hja witte de fijân t’ oerwinnen,<br/>
Scille mei wizens it wé forslaen, dat ús heitlân oermastert.”<br/>
Net oan Njoereach hage lykwol de treflike foarslach:<br/>
„Wolsin, lef is dyn rie, al wirdt er ringen ek oernomd<br/>
Fen hwa’t jimmer bitocht op makliker libbenswei binne.<br/>
Krêftich wol ik my warre tsjin dizze fornimstige wirden:<br/>
Wit, my wêrzget it smeekjen om stipe by foltsen yn ’t frjemde,<br/>
Ommers hja binne meast út op eigen forriking en foardiel.<br/>
Grif scille hja hjir komd, ús mieden as eindom biskôgje,<br/>
Hja, dy forlieten dit lân om minliker wenplak to siikjen!<br/>
Hearskers wirde dyn frjeonen den tel, en nea scil de lieding<br/>
Oer ús âlde lânsdou wer komme yn ’e hannen der Friezen.”<br/>
    Langjend seach do it folts wer út nei Holder syn rieslach:<br/>
Hja wierne sels net yn steat to sjên hwet bêst wier en wirdichst.<br/>
Lang siet hy dêr swijend, birisle troch sigend gewynder<br/>
Fen djip-bûgende twigen, biharkjend it sûzjen yn ’t beamte,<br/>
Hjarkjend nei ’t lústerjend liet fen sjongsum-rûzjende weagen,<br/>
Dy’t sêft glieden oer ’t djip, bispielend en streakjend Wâldherne.<br/>
Lang siet hy dêr swijend, do riisde hy steatlik omhegens,<br/>
Sizzend in wytgjend wird—fier klonk syn rêstige stimme:<br/>
    „Foltsen, harkje it wird, det d’ amme fen Odin my meidielt,<br/>
Dy’t hjir brûzet oer ’t skom, dy’t sûs’t troch it roeikjende beamte!<br/>
Ienris ljachtet de dage, det Albions rizige soannen<br/>
Komme ta stipe en treast, as Fryslân weikwynt, towile<br/>
Hetsige winen fen frjemdsin it heit’lân de fruchten binimme.<br/>
Yette, sa sizze de Nornen lykwol, waerd d’ ûre net berne<br/>
Det wer ús lok wirdt jown, troch foltsen fen aerd ús bisibbe.<br/>
Eigen krêften wize de wei ta bliere forbett’ring,<br/>
Sizze ús eigen forstân hwet laet út de kweazige sompen!”<br/>
    Allyk it moed mistreastrich him dûkt yn nearzige nachten<br/>
—Nearne libbet de glâns fen ljacht troch woelige wolkens,<br/>
Einlings nei langjend gediker men sjocht in stjerre, dy’t ljeaflik<br/>
Wytget fen ivich ljacht: wer komt der in wolken, biwoeljend<br/>
’t Glimkjend goud dat der flûnkere; men mimert oer ’t spitich fordwinen—<br/>
Sa ek seagen drôvich de harkers yn ’t âlde Wâldherne.<br/>
    Lyk as yn gloedleas hôf ûnthjittende blommen forwylje,<br/>
Ien lykwol hâldt it út en teart swiid iepen syn ljachtpracht<br/>
Det de ljuwe binijd wer loaitse ’t ûnthjit fen it libben,<br/>
Sa ek de wizens fen Seiner, tanimmend yn liedende ljeafde;<br/>
Rêstich bigoun er syn rie, dy waerd ta tyljende bougroun:<br/>
„Lânsljue, as den net ien in foarslach fynt ef in útwyk<br/>
Rêst wer to jaen oan de fjilden, dy’t tjirmje troch oarloch en ûnwit,<br/>
Wolle den achtsje de rie, dy’t ik jim’ jaen scil, oertsjûge<br/>
Det sa lokkige fleur wer laket oer d’ âlde lânsdouwen.<br/>
Loaitse, myn frjeonen: litte wy siikje nei moedige mannen<br/>
Ryk oan wizens en ynsjoch, troch folle bifining wolwittend.<br/>
Dizze den moatte, bitinkend det leauwend oan ljachtsjende tinzen<br/>
Hjarren fen goaden jown, wy ’t lok fen ús lânnen bitrouwden<br/>
Oan hjar warber forstân, de hillichste, hearlikste rjochten<br/>
Sammelje, neffens hokker de treftichste foarsten regearje.<br/>
Swier wirdt wol hjar plicht, mar Frigga teande ús in teiken<br/>
Det se forheegje wol en stypje de freegjende siele.<br/>
Toalve scil wêze it tal fen hwa’t it tsjoede bistraffe,<br/>
Straffe ek, hwa misledig’t de bliuwende brûkmen der âffaers.<br/>
Fier oer d’ ierde is de wei to bigean: yn frjemde lânsdouwen<br/>
Moatte hja, skôgjend it rjocht, oerlizze hwet foardert de wolfeart;<br/>
Binne hja einlings werom, den scille dy rjochten en rigels<br/>
Wêze ta ivige wet for it dwaen der warbere Friezen.<br/>
Seine biginstget it lân en lok biglimket de fjilden,<br/>
Witte wy hwet it moed fen machtiger wêzens it ljeafst is.<br/>
Komme den lânsljue, dogge nei ’t wird, det Odin my wytget<br/>
Hweroer Frigga de wolkens fen seinjende ljeafde al útspraet:<br/>
Sa oanskôgje wy wer de bloeijende fjilden fen eren!”<br/>
    Lyk as der ljachtet in skynsel oer ’t skom, it minlike teiken<br/>
Foar hwa moedich en steech de woeljende weagen bifarkje—<br/>
Sillich rjeauntet de rêst yn ’t boarst fen de treftige silers,<br/>
Sjogge hja ’t ljacht det lústert fen hwet yn ’t wachtsjende heitlân<br/>
Nou yette fredich slommet: mar ringen davert de dage,<br/>
Mijen ûntrôllet it rea ûnthjittend it flûnkerjend findel,<br/>
Blier yn ’e blinkende moarn strielt mei it flikkerjend skynsel,—<br/>
Sa ek ealgen de Friezen it kommen fen lokkiger dagen,<br/>
Do’t hja hearden de rie, ienfâldich en treftich fen ynsjoch.<br/>
Steatlik riisde oerein de dage-bilibjende Holder,<br/>
Bliid oer it fruchtber ein sei stil hy de slutende wirden:<br/>
    „Tinken docht dit my oan tiden fen jonkheit en oerliz;<br/>
Sljochte saken bisprekkend, waerd moedleas it boun fen myn frjeonen,<br/>
Pleagerich seagen s’ ús oan; allyk yn doalhôf biskoatle,<br/>
Sa oerleine wy taestend oant einlings der ien fen de gearkomst<br/>
Glimkjend útre in wird, det bande de twivel en ’t ûnwit.<br/>
Seiner, tank scilste habbe fen Fryslâns fruchtbere geaën,<br/>
Litte wy neffens dyn rie, nou kieze út ús midden de mannen.”<br/>
    Do’t sa bikrânse de die hwet retten de dúdlike wirden<br/>
—Ringen wiisde men oan, hwa’t sammelje scoene de wetten—<br/>
Gyngen ynfieren hja foart, forlittend de herne der wâlden,<br/>
Hwa’t dêr plachten dy deis, oerlizzend hwet tige ta stipe<br/>
    Stadich saeide de nacht do del, de stjerren forhellen,<br/>
Widzjende tinzen yn rêst—dochs bliuwt de langstme nei ljeafde.
</p>

</div><!--end chapter-->

<div class="chapter">

<h2><a name="chap03"></a>III</h2>

<p class="poem">
Bragi, Iduna en Dû, o Freya dy’t hoedet de frjeonen,<br/>
Spriede mei ljeafde oer my út jimm’ hillich-seinjende hânnen<br/>
Det yn my brânne de sang oer treftiger geasten en parte<br/>
Myld de kinde my ta, dy’t rikt ta de himelske kriten.<br/>
Hwent ho woe ik, minske sa earm oan fieling en útring<br/>
Witte hwet omgiet yn ’t hert fen machtige Walhal-biwenners,<br/>
Wier it net det de goaden, dy’t wizens jowe en witnis,<br/>
Yn my geaten de glâns dy’t ljachtet út d’ eagen der nachten?<br/>
Krêftich-ienlûdich wêze de klang fen myn strûzende fersen<br/>
Lyk as de weagen der sé—hja rûzje geheimich en ivich,<br/>
Diel útmeitsjend fen hwet boppe stjerren sillige sang sjongt,<br/>
Wêzend in diel fen it lûd det de fûgels omljuentet yn ’t loftrom.<br/>
    Stadich kliuwt de wei, dy’t laet nei de wenten der Asen;<br/>
Wrâlden biljachtet de glâns út strieljende streamen fen goudsân.<br/>
Mids troch skaedzjende bosken gliidt siikjend de winende ljachtwei,<br/>
Stimmige flûnkring forspriedend oer ’t wâld, det yn tsjuster bitsjoenend<br/>
’t Fleurige grien foroaret yn blau lyk as rêst op de rotsen.<br/>
Wûnder wâllet de skimer fen ljacht en falt troch de blêdden,<br/>
Al is it fier fen de romt, dy’t de sinne mei strielen trochskattert.<br/>
Mannige saed boellet op neist it paed; rounlivige krûken<br/>
Makke út brûns, lizze ré for de langjende hân fen de reizger.<br/>
Fûgels, blank-silvrich fen kleur blier skodzje de flûnkrjende drippen<br/>
Of fen hjar twinkeljend klaed, hwennear s’ yn de rjeauntsjende boarnen<br/>
Dipten hjar ljeaflike pronk ef dronken fen ’t ljachtsjende wetter.<br/>
Nearne forhelje de beammen fen ljeafde ef fortretlike smerte:<br/>
Fierwei lizze de lânnen, dêr’t wif en ûnrêstich fen hertslach<br/>
Lûkende winen widzje ef skodzje de tingere twigen.<br/>
Nea wirdt de stiltme tobritsen troch ’t kritende kreunen fen ’t beamte;<br/>
Nea ek litte de fûgels hjar lûdstream minlik wjerklinke:<br/>
Dit is de swijende wei fen de dea, dy’t laet nei it libben.<br/>
    Einlings forliest den it wâld oan tichtens fen beamt en struwellen,<br/>
Breder wirdt nou de wei en kleuren forspriede hjar blierens.<br/>
Yn ûnfiembere fjirt is it fjild bipronke mei roazen,<br/>
Reade, dy wytgje fen krêft en wite dy lústrje fen ljeafde.<br/>
Machtich-ljachtsjende stjerren biskine in weeldrige simmer,<br/>
En troch it fjûrige fjild birôlje de glinstrige slangen<br/>
—Giftich binne hja net, mar hjar each is twingend en binend—<br/>
Hiel it linige liif yn de pracht fen wiuwende roazen.<br/>
Swoel, fol swietrook parset de loft de blommige fjilden;<br/>
Komt hjir de minskene siele—mar net faek wirdt hjar ûntsletten<br/>
d’ Himelpoarte fen moarmer, dy moannet ta moedige dieden:<br/>
Skalden allinne en helden bitraepje de kliuwende Mâlkwei—<br/>
Dalik binimt hjar de rook fen de roazen it tinzen oan alles<br/>
Dat hja op de ierde forliet, it libben dat ljeaf wier ef lijend;<br/>
Skymrich sliept it forline, ’t ûnthâld is forswolge yn swietrook.<br/>
Dochs wirdt godlike wizens wer jown út de eagen der slangen,<br/>
Sadet de geast wol wirch is to skôgjen it wide Walhalla.<br/>
    Lyk as nei doarmjen yn ’t wald, hwer it tsjuster syn wjukken al útspraet,<br/>
—Net is de wei yen bikend, dy’t bringt ta ljachtere kriten,<br/>
Fierút roeiket de bosk syn tûken, de sinne forbergjend<br/>
Dy’t syn stjerrende strielen forsieddet op blinkende blêdden,<br/>
Twivel oermastert it moed, den forbjust’rjende freze for hwet der<br/>
Njoer bisletten waerd yn de machtige rieslach der Nornen—<br/>
Einlings riist der oerein in kastiel, mei minlike minsken<br/>
Dy’t de warrige frjeonlik wer treastgje mei spiizgjende wirden:<br/>
Net oars blikkert de wente fen Walhal yen einlings yn d’ eagen.<br/>
    Breed leit in gêrsryk fjild, mei waeijende, bûgende raeijen<br/>
Foar der goaden paleis; dêr boartsje de glimkjende elfen<br/>
Eltsoar jaende de hân en dounsjend fen sillige wille.<br/>
Knoppen fen roazen, ûnthjittend, hja drage yn ’e hingjende hierren,<br/>
Hweryn pronket de gloed fen in sêft-oerwyndere nôtfjild.<br/>
Loftich wiuwe de glânsen fen side oer de ljeaflike lidden<br/>
Lyk as de sinne oerrimpelt mei goud it noegjende wetter.<br/>
Douwen-wjokslach klapt yn ’e loft, as silveren blommen<br/>
Driuwe hja heech, dy’t Freya it frjeonlikst biglimket fen ’t fûgelt.<br/>
    ’t Moarmeren Walhal drôget der stil; syn machtige mûrren<br/>
Binne biklaeid mei blêdden fen altyd blomkjende kliuwers.<br/>
Pylders fen skoarjend granyt biringje de binnenste sealen,<br/>
Hwer’t de Asen forgearje en plachtsje oer it lot fen hjar foltsen.<br/>
Treppens hird fen bazalt, oan ’e foarein krêftich forklonken.<br/>
Liede omheech yn de toer, hwer’t Odin hearsket en neitinkt.<br/>
Hjir den, yn dit kastiel fen moarmer omwoelle mei blommen<br/>
Wenje oan hwa troch de Nornen ’t bistjûr oer it wrâldroun bitroud waerd.<br/>
Jimmer laket loksillich hjar libben, det ryk is oan ljeafde:<br/>
Wit, as in dei forstjert, yn it West it blieden wiid útweag’t<br/>
Den is wol fortige hwet moaijer makke de mieden,<br/>
Wol wein’t d’ ierde mei rjocht, as it nachtskaed hjar ljeafde biwoellet<br/>
Yn syn mistreastige fâlden—hwent alles op ierde is tiidlik,<br/>
Blomt en beamt, it fioeltsje allyk de riizjende berchiik—<br/>
Mar de geasten dy’t fier, for minskelik each net to lôkjen<br/>
D’ ivige wenten biwenje, net hja binne boun oan de stounen.<br/>
Hwent as de sinne forsinkt yn it roazerea glimkjende séwiet,<br/>
As sims de moanne fordwynt efter hjerstich-stoarmjende wolkens,<br/>
As it wetter hjir tongert, it beamt troch de bangens oermastre<br/>
Kjirmet en kryt fen smert om it stean yn ’t spoekjende tsjuster,—<br/>
Jimmer wennet der rêst yn de feilige skerte fen Walhal,<br/>
Wine der blommen omhegens, dy’t mei hjar suvere swietrook<br/>
Frjeonskip en frede forspriede yn ’t hillige herte der Asen:<br/>
Hwent it ienichste tsjoed, det ús wrâld sa lijende makket,<br/>
Wiksel fen wêzen en dea is fier fen de sillige sealen<br/>
Hwer’t op ’t antlit der Asen wjerspegelt de wille fen ’t libben.<br/>
    Fredich flûnkert de seale fen Frigga, de wûndere wente:<br/>
Blêdden fen ynwyt goud biklaeije de moarmeren mûrren;<br/>
Minlik wiuwt oan de yngong it silver fen side omlegens,<br/>
Fâlden forglide der sêft, as in sigen syn siken wer ynsûcht.<br/>
Widzjend-wite wjerljachting, dy’t ôfjowt glimkjende glânsen<br/>
Makket noegjend-nolk en nommel de steatlike seale.<br/>
Dêr ek stiet de wiele mei kantige klossen en triedden,<br/>
Dy’t de goadinne bispint by ’t weevjen fen kleurige wolkens:<br/>
Wollige dampen allyk sa wâlje de wolkens nei ’t loftrom,<br/>
Pronk for de himel en treast for de gammel-mismoedige minsken.<br/>
Lyk as in bij mei ljeafde him jowt yn de wente der leelje,<br/>
Swiid him fornoegjend yn nocht om de blankens der blommenfoarstinne,<br/>
Sa ek glimket d’ Asinn’ as hja gliidt troch de kostlike keamer,<br/>
’t Each forbliidzjend oer pronk, dy’t past by hjar blinkende hegens.<br/>
    Hjir den wierne yn gearsit de machtichste goaden, hwent Frigga<br/>
Hie hjar frege ta rie; hwa scoe net foldwaen oan dy frage?<br/>
Heech op in troan siet Odin en liet mei twinkling fen blidens<br/>
’t Alles oerljachtsjend each biloaitse de treftige Asen;<br/>
Neist him siet de goadinne, dy’t Asgard der noegjend byienrôp,<br/>
Blank as de tsjelk fen de blom, dy’t him wynt om snilen en leafreid.<br/>
Leger sieten de oaren. Do’t rêste wer groeide yn ’e gearsit,<br/>
Riisde Frigga oerein en wytgjend bigoun hja de wirden:<br/>
    „Asen, harkje nei my, foarstinne fen goaden en wolkens!<br/>
Swiet is wol it geniet to gean hwer njuentet de streamsang,<br/>
Blinkende leeljes yn ’t wiet hjar silveren tinzen oerspriede<br/>
Mei it fyn-flokkerich skom fen it wetter, dat strûst oer de fjilden<br/>
Dy’t nei ljeafde forlangjend yndrinke de swietens fen ’t libben—<br/>
Wol is it ljeaflik op romten yn Walhal to boartsjen mei ballen,<br/>
Hjir to goaijen de lâns, to mietten de krêften der frjeonen—<br/>
’t Liif to skoaskjen hwer’t sinne in ryklike stream fen it ljachtgoud<br/>
Jit op it leger lân: foarsiker, dat jowt in geniet ús,<br/>
Makket de dei ús ljeaf, forriket ús wêzen mei wille:<br/>
Wichtiger wirk, o Asen, is lykwol hjarren biwarre<br/>
Hwa’t de Nornen bitrouwden de striid tsjin tsjustere machten.<br/>
Loai giet it libben foarby en dochs scil ienris de dage<br/>
Ljachtsje honear wy de tiid fen soarchleas libben bikleije.<br/>
Warber is jimmer it tsjoed: de dieden der groljende geasten,<br/>
Hwa’t mei Loki forsein waerd it wûnder fen Walhal to lôkjen<br/>
Kliuwe oan krêften en tal, mar d’ Asen skodzje de holle<br/>
Sjogge mismoedich foardel en keare hjar ôf fen dy wytging.<br/>
Thor, dû wierst dochs warber alear, do’t de doarende rover<br/>
Stiel de wille fen Sif—wer wol ik dy sjên yn dyn greatme.<br/>
Freya, dyn laitsjen joech moed oan de machtige ynboarst der Asen—<br/>
Is dyn priizgjen allinne biwarre for roazen en douwen?<br/>
Leauwe my, glimkjende goaden, dy dreame yn sillige blidens?<br/>
Fiersto lang al dûrre de sliep, woll’ einlings ûntweitsje!”<br/>
Do wier gelúster fen lûden yn Frigga’s strieljende seale,<br/>
Unrêst kloppe moanjend yn ’t boarst der machtige goaden.<br/>
Stiltme libbe der lang; dochs kaem de rôljende tonger<br/>
Do’t de droanjende stimme fen Thor syn tale wer út’re:<br/>
    „Kleijende Frigga, dû de foarstinne fen goaden en wolkens!<br/>
Wol wier it dy ûnwird, to sizzen mistrouwende wirden<br/>
Oer de brân fen myn moed, dy’t de warbere lôge biwarret!<br/>
Tinke mocht it dy dochs, ho’t op myn dizige reizen<br/>
Ninter stoun ’k myn stoerens forlear, it tsjoede bistridend:<br/>
Eang seagen jimm’ inoar oan, do’t ik mei Tsjalfi de trouwe<br/>
Reisge út Walhal wei, nei hwer it ivige iis leit<br/>
Op griis-winterske lânnen—kaem Thor do werom as oerwoune?<br/>
Njoggen wiken strûsde ik as fjûr yn d’ amme der winen,<br/>
Rêd oer it twinkeljend fjild, hwer’t snie de foetten omwoelle.<br/>
Faken barsten der boijen fen heil út de hingjende loften:<br/>
Ninter stoun forlear ik myn moed; do’t de tsjoenende Loki<br/>
Dryst yn d’ eagen my seach ... hwerta dat yette to neamen?<br/>
Hwent dit witte forwis de goaden en bliere goadinnen<br/>
Dy’t hjir binne yn gearsit, to hearren nei al hwet der omgiet<br/>
Yn dyn ûnrêstich moed: wol kaem ik as winder yn Walhal....<br/>
Stjerlik binne de Asen, it tsjoede scil jimmeroan groeije<br/>
Sa lang wrâlden bistean en hjar wegen gounzje troch ’t loftrom.<br/>
Witte wy net hwet sprieken de Nornen, ûnkearbre foarsizzing?<br/>
Ragnarok neijert: omdôch en treastleas binne de moeiten.”<br/>
    Stadich sei Odin in wird, det priizge de stille birêsting:<br/>
„Wiis is de wytging fen Thor: loaits, Frigga, al binne wy krêftich,<br/>
Seinje wy d’ ierde ek sêft en deije de skimmel der skande,<br/>
Dochs komt ienris it stoarjende ein; sa waerd it forstânnich<br/>
’t Wêzen dat ús yet wachte, mei fleur en sangen to koartsjen.<br/>
Neame de Nornen net de fijân wizer as Walhal?”<br/>
    Moedleas seagen de goaden, yn Frigga’s seale byienkomd<br/>
Eltsoar mimerjend oan en mannichien tocht yn him selme:<br/>
„Hwerfoar tsjinnet it dochs oan tsjusternis jimmer to tinken?<br/>
Wrang is it needlot en wier—hwerom den dy dize yn ús wente?<br/>
Better de krânse yn ’t hier, as it swird yn de warrige hânnen.”<br/>
    Lyk in leaden loft mei skriklik-wêrzige waermte<br/>
Geil en driigjend kliuwt, det meltsers der soargjend nei skôgje,<br/>
Sizzend: der komt swierwaer—Natûre wachtet yn ûnrest,<br/>
Bang ropt it fé yn it fjild, it fûgelt biharket de stiltme—:<br/>
Sjittend skittert it ljacht en blinet yn flitsende flikk’ring<br/>
Hiel de skriljende wrâld, sa ljachten de eagen fen Frigga,<br/>
Do’t hja fornaem it wird fen wyljende, ûnwirde birêsting.<br/>
Spitige tael streamde tel út ’e rounte der roazige lippen:<br/>
„Goaden, to swak en to lef dy nommele namme to dragen,<br/>
Loki’s ljeaflikste frjeonen, fijânnen fen Frigga en Walhal!<br/>
Lyts-ûnwittende bern binn’ jimm’ lyk yn breklik bitinken,<br/>
Laitsjend fen wille om in blom, net ealgjend it wyt fen it libben.<br/>
O dû griizjende Thor, o tsjoed oanriedende Odin!<br/>
Scille den sjonge de skalten by ’t kommen fen ienlike skimer:<br/>
„Walhal wier as de tún dy toarstjend nei wetter forwile,<br/>
Hwent de húsman wier warch en tocht oan de stoune fen stjerren?”<br/>
Brânne de hillige striid, honear wy Walhalla forlitte,<br/>
Geande nei ’t wazige ryk, hwerút nea in wêzen weromkaem!<br/>
Swije; bitinke myn wird: hwerom waerd earlike ljeafde<br/>
Tankber ús wijd fen al, hwet op wei yn tsjustere wâlden<br/>
Taestend socht nei it paed, det laette de minsken tomjitte?<br/>
Hwerom beaën de helten om help fen hegere machten,<br/>
Tongre de striid wer oan en spjalte de pynlike ierde<br/>
Kreakjend om to fordylgjen hwet Hela forkrige ta kriichsbút?<br/>
Hwerom stoarren de foltsen om skom-bislantere strânnen<br/>
Hwer it wite der weagen as kant, fyn-kostber biwirke<br/>
Waeit, weiwirdend yn ’t wiet, nei steatlik silende wolkens,<br/>
As de stoarmen kjirmen en skriemden oer beevjende bosken?<br/>
Dit wier it wêzen der hilde, dy’t freegjende minsken ús brochten,<br/>
Det de soannen op ierde ús earden as stypjende machten,<br/>
Striidber allyk de wyn, dy’t reaget de snie fen de tûken,<br/>
Striidber de sinne allyk, toranend it rôljende deaklaed.<br/>
Sitte wy dieleas del, bitinkend it lok fen ús dagen,<br/>
Docht den de wrâld ûnrjocht as hja, net leauwend ús ljeafde<br/>
Minlik de Dilder biglimket; dy’t d’ earme noegjende tawinkt?”<br/>
    Sêft waerd, Frigga, dyn stim’: Dû tochst oan in hillige frjeonskip:<br/>
„Hwer de Noardlike sé binjuentet de lege lânsdouwen,<br/>
Libbe alear in folts, dat great wier en groeide yn ljeafde.<br/>
Minliker wier it my as de minsken, dy’t earne hjar wenten<br/>
Sloegen mei noedlike soarch, yn slomme fen winskjende tinzen<br/>
Omdet Loki, de tsjoede, hjar learde nei rykdom to streevjen.<br/>
Dêrom joech ik dy lânnen myn namme: hja wierne my ljeaf as<br/>
’t Mûtele bern, myn Balder, dy’t ienris hjir boarte yn Walhal.<br/>
Nearne wennen der ljuwe mei feardiger, liniger lidden,<br/>
Tûker to sjitten it wyld, mei mylder forearing for ’t goede.<br/>
Do kaem dizige skimer mei waes fen wiuwende wolkens,<br/>
En myn stamme forkwynt, oermastre troch ûnwit en oermacht,<br/>
Lyk as in blom yn in stelt, dy’t pronket yn tsjustere keamer<br/>
Wilet en stjerrende libbet. Dochs bliuwe de minsken yet warber,<br/>
Leauwe hja ’t pleagjende kwea út de kriten fordriuwe to kinnen<br/>
Fêster bitrouwend, o Asen, d’ oerwinning fen ’t ivige en wiere<br/>
As hwa, wif fen bitinken, foarôf al roppe fen rêsten.<br/>
From allyk it biheart, wier hjar bea om de stipe fen Frigga,<br/>
Dy’t hjar ûnthiet to lieden as soannen yn rûzjende nachten.<br/>
Wytgjend spoun ik myn wolkens—de weagen fen glinstrige triedden<br/>
Rounen blier út ’e seale nei ’t plak, det hjar wachte oan ’t loftrom.”<br/>
    Fierders forhelle do Frigga, hwet barde op ’t âlde Wâldherne,<br/>
Neamde de treflike rie en spriek de slutende wirden:<br/>
„Asen, hearre myn bea, dy’t moannet ta moedige útfier!<br/>
Asen, ik rop jimm’ op de stridende stamme to stypjen!<br/>
Thor, jow hjarren dyn krêft, dû Freya de ljeavjende lokslaits,<br/>
Klinkende sang sjonge Bragi; ik siedzje de seinjende strielen.<br/>
Wirde ús libben sa wer as eren, yn dagen do’t machtich<br/>
Wier ús jeugdige moed en bloeide de blom fen ús jonkheit!”<br/>
Triljend-klinkend klett’re de klang fen koper yn Walhal,<br/>
Great wer waerden de goaden, bitinkend de tiid fen ’t forline:<br/>
Striidsin brûze yn hjar op, allyk mei brommende lûden<br/>
Tommelt út d’ ierde in skomjende stream, dy’t rotsen-oerditsen<br/>
Libbene weagene hertslach bitwong yn gongen bikrongen.<br/>
Mar út ’e kloft fen de gromjende goaden kaemst Dû, o Forseti,<br/>
Earjend en heech gyng Dyn each oer de machtige rygle der Asen,<br/>
Rêstich rûze dyn wird, det wier lyk in seinjende twirre<br/>
As in hymjende waermte ’t gewaechs fen de húsman forwilet:<br/>
„Goaden, loaitse nei my! al binne myn jierren net talryk—<br/>
O, mear bilibben jimm’ wol, bistjûrders fen wolkens en wrâlden—<br/>
Dochs is it wizer myn wird net spitich en greatsk to forspijen,<br/>
Ommers ik wol jim’ sizze hwet yn my lústert myn tinken,<br/>
Blank, it moarmer allyk, dat makke de mûrren fen Walhal.”<br/>
    Freegjend seach er yn ’t roun; al glimken de Asen meilydsum,<br/>
Odin ealge eat goeds: hy neamde de noegjende wirden:<br/>
„Siz’ frij út, o Forseti, hwet moannet it moedige herte;<br/>
’t Barde wol mear det immen, jong yette fen wit en bitinken<br/>
Treftiger plannen seach as hwa’t it silver al sierde.”<br/>
Tankjend wâllen de wirden fen d’ oar, lyk de weagen oan marsigg’,<br/>
Njuentsjend in sjongsum liet, det ljeaflik wjerklinkt yn de fierte:<br/>
„Odin, jimmerwer binne dyn wirden fol wizens en witnis,<br/>
Stypjend hwa’t swak is en machtleas en stypjend de striid tsjin it tsjuster.<br/>
Sa den seit myn bitinken: scil krêft wol wêze de liedstjer,<br/>
Ljachtsjend en wizend aloan hwa’t langet nei lokkiger dagen?<br/>
Macht foarwis is in bliuwende iik, in ivige berchbou—<br/>
Dochs wit ik yette to sizzen ho Thor, de treftige strider<br/>
Loki net dûrjend oerwoun, al like dy swakker en lytser.<br/>
Wizens en ynsjoch lykwol laet bêst in folts, det forbline<br/>
Waerd troch listen fen Loki: nou tink oan it wird fen de Nornen<br/>
Do’t ik yn Walhal kaem, jim’ soargjend de sisters bifregen<br/>
Hwet myn plichten wol wierne yn ’e warbere rygle der Asen.<br/>
Hja den, sjênde hwet d’ oaren yn skimer biskûle yet wachte:<br/>
„Dizze scil sizze syn wird, as Frigga’s freegjende soannen<br/>
Krêftich yn moarmeren wenten wer bringe it bloisel der jonkheit.”<br/>
Einlings kaem dos de dei, dy’t de wytging der Nornen al wiisde:<br/>
Rjucht is, my to bitrouwen de die, dy’t de frede weromfiert.<br/>
Frigga, ik seinje dyn folts mei it blomt fen hegere wizens,<br/>
Lyk as de sinne, dy’t sêft syn strielen forsieddet yn nôtpracht!”<br/>
    Blier as in bern sa glânzgen fen Frigga de glimkjende eagen,<br/>
Rizend mei blidens oerein, sei hja waarme, tankjende wirden.<br/>
Ienris, Forseti, wier Walhal allyk it fûgelt det wachtet;<br/>
Mar Dû wierst as it ljacht, dat de bân om hjar kiel wer toraende.
</p>

</div><!--end chapter-->

<div class="chapter">

<h2><a name="chap04"></a>IV</h2>

<p class="poem">
Read stie de himel op de rêst’ge weagen<br/>
    Stadich-ûntweitsjend, yet de slomme yn ’t each.<br/>
Wjerskynsels fen de sêfte ljachtbrân teagen<br/>
    Oer ’t warber wiet, dat rimpels amjend seach<br/>
Nei ’t flûnkrjen yn de kleare striele-reagen<br/>
    Fen wytgjend ljacht, dat oer de wolkens fleach<br/>
Allyk mei ginstge wyn de skippen sile<br/>
Troch ’t steatlik wiet, sêft widzjende de snilen.
</p>

<p class="poem">
’t Wyt-krôljend wollich skom waerd ringen reader,<br/>
    As roazekrolders bloeide ’t myld yn ’t wiet.<br/>
It stjerrend skaed waerd diziger en deader,<br/>
    Wer skôgjend d’ âlde nacht- en dage-skied:<br/>
Al blider song de sé syn wûndre bea der<br/>
    Om sinne’ sêfte roazen oer ’t gebiet,<br/>
En wider yn it East waerden de kringen,<br/>
Fen blier-ûnthjit, de súvre striele-ringen.
</p>

<p class="poem">
En drokker, drokker klonk it yn it wetter<br/>
    Fen wille om pracht fen d’ iere, prûze dei.<br/>
De jonge winen bliezen rouner, better<br/>
    Nou ’t nachtswijen wer súntsjes siigde wei—<br/>
In fleurge douns hja dounsje, efkes letter<br/>
    Laket it ljacht tear yn hjar laitsjen mei:<br/>
Earst mijen sjocht it oer de kleurge seame,<br/>
Den lit it rynsk syn mylde strielen streame.
</p>

<p class="poem">
En hiel it poarpren weachfjild waerd oerljachte<br/>
    Troch gjalpen fen de flûnker-sinnerein,<br/>
Allyk it nearzich swart yn slûge nachten<br/>
    Tobrekt it skynfet mei syn fûnkensein’<br/>
—Den swije tel moedleaze minsk’ne klachten<br/>
    Hwent twivel is for ljacht wer hinnetein—<br/>
De sé song sêft en lûder song de sinne,<br/>
Lûden, fier triljend troch de ljachtpracht hinne.
</p>

<p class="poem">
Nou wiek ek fen der Friezen each de slomme,<br/>
    De flinter, wytgjend wjokke yn glinstrich swart,<br/>
Dy’t mei syn spinnend wjokgeril lit bromme<br/>
    Tiding fen hwet op stoarme-strânnen bart,<br/>
Sadet de geast fornimt, hwet ienris komme<br/>
    Troch wrede wet fen Nornen-runen moat;<br/>
En d’ iersten rounen oer de wide mieden<br/>
Hwer wiuwend wachten drokke deiske dieden.
</p>

<p class="poem">
’t Minskebestean swevet wer hinne yn swijen<br/>
    Ientoanich, lyk in dize oer ditsen lân:<br/>
Hwer d’ ieren wylje, krêftleas yn hjar lijen<br/>
    En langstme om ljochte sein’ fen sinnebrân,<br/>
Dy’t ienris hjar fornoege, do’t it dijen<br/>
    Der winterstrielen lake oer ’t slomjend strân.—<br/>
Nea laket wiksel oer de libbenskriten,<br/>
Noch njuentet ’t moed yn lokkich-romme riten.
</p>

<p class="poem">
Oars is it mei hwa’t jimmer langjend siikje<br/>
    Nei wiisheits nea bidjippe silvren saed,<br/>
Omdet hja swiid de warbre geast forrykje<br/>
    Loaitsend hwet sims it wûnder-winend paed<br/>
Hjar sjên lit: ljachten, dy’t sêft-glimkjend lykje<br/>
    To lústrjen det de wei nei wierheit laet.<br/>
De plicht fen ’t wêzen oant wy wer fordwine<br/>
Is steech to siikjen, det wy einlings fine.
</p>

<p class="poem">
Sa ek de wizen, dy’t de Fryske strânnen<br/>
    Forlieten om to hearren frjemde wet,<br/>
De toalve hwa’t it lok der lege lânnen<br/>
    Bitroud waerd, steatlik geande sûnder smert<br/>
Al scoene ringen hja de grize rânnen<br/>
    Weiwirden sjên fen ’t lân hjar djûr oan ’t hert:<br/>
It boat lei ré, oer ’t wiet hjar fier to dragen;<br/>
Heitlân farwol, oant wersjens blider dagen!
</p>

<p class="poem">
....Seach men wol ea in derten famke rinnen,<br/>
    Mei swide libbenswille yn ’t laitsjend each<br/>
Yn dau-biflûnkre fleurich bûnte finnen,<br/>
    Oertein mei wazich-triljend strielenreach?<br/>
Oer groeijende ikkers trapet sêft hja hinne,<br/>
    Den dounset hja allyk in marreweach;<br/>
O hwa’t dit skôge yn skimer-silvren dage,<br/>
Foar him is ’t fier, do’t hy delbûke klage!
</p>

<p class="poem">
Neat is op ierde hearliker as strielen<br/>
    Fen ’t fjûr dat nôtgoud glânzgjend gloeijen docht,<br/>
Dy sterk en stypjend alle tier skewiele,<br/>
    Elts minske ek, dy ’t mei noed nei takomst sjocht:<br/>
De brân fen boppen makket ’t swakke stielen,<br/>
    Jowt minlik treast hwa’t drôf yn twivel socht:<br/>
Dit is de ivich-treastelike seine<br/>
By alles, hwet de nacht en skierens skeine.
</p>

<p class="poem">
As Maeije komt: it romme fjild mei blommen<br/>
    Bisiedde, jowt al ljeafde-waermte op,<br/>
En lústert fen it nomle, dat scil komme—<br/>
    Yn lije loften rûst de ljurkerop;<br/>
Hwet yn Novemberwaer jamk hast forklomme<br/>
    Bloeit wer sa blier by maitiidsblommen op,<br/>
It ljeafdelibben glimket myld tomjitte...<br/>
Myn broerren, wé oer hwa dit lok forstjitte!
</p>

<p class="poem">
’t Folwoechsen foarjier ropt de rykste nammen<br/>
    Dy’t ienris klinke oer winskjende wrâld,<br/>
Is ôfglâns fen slomjende, ljachte flammen<br/>
    Dy ’t ienris brânne it treastleas, tsjuster wâld,<br/>
Hweryn biskimle en kwinend-âlde stammen<br/>
    Hjar longrjend libben liede yn ivich skâd,<br/>
Towile hja ’t forheegjend sicht binimme<br/>
Op ’t lok, dat seinje woe sa sêft en dimmen.
</p>

<p class="poem">
Fen dat ûnthjitten lústert ’t sé-ûntweitsjen<br/>
    Allike goed as ’t fjûrich-gouden fjild:<br/>
De weagen witte blier hjar nocht to smeitsjen,<br/>
    Skôgjend ho’t ljacht de prûze holle optilt,<br/>
As moarns yet ier de reade loften reitsje<br/>
    It wiet det fen it streakjen efkes skril’t;<br/>
Mar wiffer as de lânnen lok ûnthjitte<br/>
Wol ’t wetter faek syn earste laits forjitte.
</p>

<p class="poem">
Hwent jimmer wennen dêr deijende machten<br/>
    Dy’t djip biskûle op skimer-grize groun<br/>
De swarte nachten langjend, warber wachten<br/>
    Oant ien fen harren nije bút wer foun.<br/>
Hja âlje bang hjar treastleas-rouwe klachten<br/>
    Wiid klinke dy oer ’t romme djip yn ’t roun—<br/>
Wyld is it wûnder det sa blij bilovet<br/>
En ringen bliere libbensblommen rovet.
</p>

<p class="poem">
Jamk waerden minsken berne, dy’t al hienen<br/>
    Yn teare jeugd de winsk nei ’t woelich wiet:<br/>
Boarten de bern oan ’t strân, ho hearlik wiernen<br/>
    De streakjend-sêfte weagen oan hjar fiet;<br/>
Waerden hja feint, hjar ljeafste tinzen wiernen<br/>
    Oan hwer’t al klonk der geasten noegjend liet:<br/>
By sillich lok, by weadoms wûndre stounen,<br/>
Jimmer dy bânnen fêster twingend bounen.
</p>

<p class="poem">
Fordildich wachte ’t wiet. Laetten hjar paden<br/>
    De minsken einlings ôf fen eigen gea,<br/>
Blier twinkle ’t wetter; yn syn silversaden<br/>
    Kaem ljachtpracht fen it moarntiids roazich rea<br/>
—Skouwend yn skimer komme skiere skaden<br/>
    Foarsizzend hwet der Nornen wird wier: dea—<br/>
De wolkens tommelje op, swijende weagen,<br/>
Den skûrre de twirjende touwerfleagen...
</p>

<p class="poem">
It boat de wizen draecht. Yet kleure kloften<br/>
    Fen flûnkerskynsels swiid de ljachte sé,<br/>
En silverlûd’ge skommuzyk-geroften<br/>
    Witte net fen ûnrêstich winkend wé,<br/>
Nei stadige en tinzenswiere skoften<br/>
    Sinkt wei de wyt-beslantre Fryske ré:<br/>
Fier rikke d’ eagen oer de djipte hinne<br/>
Eft hja it ljeave lân yet lôkje kinne...
</p>

<p class="poem">
De sinne kliuwt allyk hjar krêften kliuwe<br/>
    Seinjend ’t reafallich, laitsjende sébern,<br/>
De glimkes oer ’t widzjende wetter wiuwe<br/>
    Om jimmer riker pracht, en prûs to sjên<br/>
Patsje de strielen weagen, dy’t yet bliuwe<br/>
    As roazen glimkjend: ’t lok giet net forlern—<br/>
Nôtikkers hwer’t de pronk fen ieren bûget<br/>
En minske-each ta libbenljeavjen noeget.
</p>

<p class="poem">
Natûre wol de treftge wizen sprekke<br/>
    Fen yn Walhalla wachtsjend lean en lok:<br/>
Sa scil hjar net it hege herte brekke,<br/>
    Om ’t fier fen eigen hiem, de plicht hjar drok<br/>
To siikjen seit nei wetten, hwerfen wekke<br/>
    De frijdom wirdt, en weinomd Loki’s flok;<br/>
Ald is hjar krêft: yn moedleas ein-oertinzen<br/>
Waerden hja skielk al fêster, fêster finzen.
</p>

<p class="poem">
Allyk in bliere lytse ljachte wolken<br/>
    Súntsjes bisilend de brânnende loft:<br/>
Wiid flikkerje de fjûrge sinnedolken,<br/>
    Mar hy giet steatlik fierder, blank fen noft,<br/>
Njuentsjend fen Walhals hege wenten, nolk en<br/>
    Jimmer trochklonken fen muzykgeroft,<br/>
Sa ek it skip, stil silend nei de strânnen<br/>
Dy’t wizens jaen scille oan de lege lânnen.
</p>

<p class="poem">
Djip yn it East wirdt den it rea oerditsen<br/>
    Mei wûndre wolkens, driigjend-blau bilein.<br/>
Hja ha’ de glâns der dage ringen britsen,<br/>
    Do wierne hja oerwinnend fierder tein;<br/>
Krollige koppen binne heech opstitsen,<br/>
    Fen kleur de klaei allyk, by staed’ge rein—<br/>
Fordwoun is gau de gloed, hwer’t sêft earst sweve<br/>
It sinnefindel, det d’ Asinnen weven.
</p>

<p class="poem">
Den bart wer, hwet al faek yn ’t hege barde:<br/>
    De sinne flechtet for it longrjend dier,<br/>
De wolf, dy’t by de laits fen Loki swarde<br/>
    To deijen de seinjende sinnetier,<br/>
Om’t dizze jamk syn tsjustre macht fortarde,<br/>
    En him mei ’t fjûrrich swird sloech wounen swier:<br/>
Rêd flechtet sinne ringen dêrfendinne,<br/>
Moedleas, om’t dochs de wolken-wolven winne.
</p>

<p class="poem">
Allyk it wyld troch hetsge hounen jage<br/>
    De iepen fjilden stoarmehird oerfljocht<br/>
—It loaitst net ’t ljachtsjen fen de blommedage,<br/>
    Allinnich is syn geast op flecht fortocht:<br/>
Nei fleane hounen, hearrend ho’t it klage<br/>
    Om ’t neat meilydsum nomle stipe brocht—<br/>
Sa ek de flecht der sinne, krêftich bliuwend<br/>
Al komme wylde wolkens tichter driuwend.
</p>

<p class="poem">
De blauwe tsjusternisse kliuwt al heger,<br/>
    Lead parset fêst de wiffe weagen dol<br/>
En altyd wirdt syn gleije gloede dreger,<br/>
    Fen deadlik-driigjende ûnkenwytging fol;<br/>
De sinne sakket swymjend stadich leger,<br/>
    Wei wirdt de laits der strielen, myld en gol:<br/>
De striid bigjint, for ien mar ’t libben daget—<br/>
Yn skriklik swijen stil Natûre klaget.
</p>

<p class="poem">
Foar d’ eagen fen de toalve earwirde wizen<br/>
    Wounen de wolkenwolven jimmer wei:<br/>
De hierren fen hjar wiuwend-wide, grize en<br/>
    Djipblauwe hûdseam’ kamen sinne nei,<br/>
Men seach fen fierren wol de kloften rizen,<br/>
    Towile bang de tonge it wird forsei;<br/>
Koart dûrret d’ ûre fen it sinnesinken,<br/>
Neat sjocht men mear oan hege himel blinken.—
</p>

<p class="poem">
It leaden klaed skouwt jimmer fierder; ringen<br/>
    Is hiel de himel gloedleas-glei bislein.<br/>
Yet heart men net de wolf-oerwinning klingen.<br/>
    Wûndere stiltme is oer it wetter tein,<br/>
It drôget, rimpelleas; wolkens bikringe<br/>
    De blik út langjende eagen om ljacht-sein’;<br/>
Sa gean’ foarby de neare en stille skoften<br/>
En amper amje wide wetterkloften....
</p>

<p class="poem">
Den boldert it rou yn de slomjende kloften<br/>
    Dy’t driigjend dreauwen op der sinne fjild,<br/>
Droanjende ratljende tongergeroften<br/>
    Roppe lûd-bearend, troch de himel trill’t<br/>
De swiere laits fen ’t deijend djier, det noft en<br/>
    Skatrjende wille hat, as d’ ierde skrilt.<br/>
En fierder skûrt it kreakjen, oant it wetter<br/>
Him krôllet ûnder ’t slaen en stoarm-gekletter.
</p>

<p class="poem">
Den brekt de djipte woast de sterke bânnen,<br/>
    Klappend it skom mei fûle feart omheech,<br/>
As treastleas fûgelt yn stoarmjende lânnen<br/>
    Sa saeit it doelleas-twirjend wer omleech;<br/>
Wiid gappet ’t wetter mei syn rûzge rânnen<br/>
    As de wyn wer snijt mei flymjende feech:<br/>
It wirk fen Loki’s frjeonen, wylde machten<br/>
Dy ’t lang op bút fen ’t blomt der ierde wachten.
</p>

<p class="poem">
Allyk in draek mei skerp ombûge bochten<br/>
    Wech ende wear yn stoarm syn liifpronk slacht:<br/>
Boartsjende boikes yn hjar wille tochten<br/>
    Net om it fallen fen de wolkennacht,<br/>
Towile omheech nei hwet der doarme sochten<br/>
    De skiere ruters, jimmer wach op wacht—<br/>
Sa strûst it skip, hweryn de toalve sitte<br/>
Dounsjend de dea ûnkearber-rêd tomjitte.
</p>

<p class="poem">
Hja fiele wédoms wûndre wounen, tinkend<br/>
    Ho’t wachtet jinsen ’t eigen ljeaflik lân<br/>
Op romme wizens, dy’t hja ryklik skinkend<br/>
    Meidiele scoene, ta in iivge bân<br/>
Oan hwa’t by rotsen, heech oan séich blinkend<br/>
    Wenje op it fiere, skombirânne strân.<br/>
Sa kaem den d’ ûndergong fen d’ âlde stamme;<br/>
Net mear scoe klinke hjar romrofte namme...
</p>

<p class="poem">
Sa drôgje hja. Ho wirdt it wrimpen dounsjen<br/>
    Fen ’t wiffe skip hommels sa widzjend-sêft?<br/>
Weiwirden is it skriklik-droanjend gounzjen<br/>
    Fen kringende en krimpende stoarmekrêft:<br/>
Wrâlds hertslach, niis it nearzich-woelich bounzjen,<br/>
    Wirdt as de twirre oer steatlik-rêstge grêft.—<br/>
Wol is it stiltme twisken stoarmefleagen,<br/>
Allyk de doarmers jamk wer hoopjend seagen?
</p>

<p class="poem">
Forheard loaitse de wizen: kleare streamen<br/>
    Saeije sêftread heech út de wolkens wei,<br/>
Dy’t ljeafdeseine en blier ûnthjit hjar neame<br/>
    Mei lústerklang, as treast nei ’t rou gegei;<br/>
Toskoerd binne de tsjustre kloften; seamen<br/>
    Mei roazerea biboerde prielje nei—<br/>
Skomflokken rane yn ’t wiet, langjend nei rêste;<br/>
Swiid twinkelje ’lyk kerskes d’ alderlêste.
</p>

<p class="poem">
Allyk in fûgel, kennend ’t fiere nêst en<br/>
    ’t Wâld, hwer nea him net de rêst forlit,—<br/>
Wis fljocht er oan, en skôget ho’t de lêste<br/>
    Der weagen stjert, hwer’t ljocht it strân oerjit<br/>
Mei glânzen—dochs syn eigen tinzen rêste,<br/>
    Wylst sinne him mei stypjend ljacht bisnjit,<br/>
Sa doelfêst streaket ek it skip de weagen<br/>
Dy’t, rêstich nou, fen fiere kriten teagen.
</p>

<p class="poem">
En wylst de wizen stoarjend roun hjar sjogge,<br/>
    Wirdt ’t harren dúdlik, ho’t it wûnder kaem,<br/>
Hwet machten wylde stoarm bidarjen dogge,<br/>
    Allyk de tommelstream in sterke daem:<br/>
Strieljend fen each hja ûnforwûndre sjogge<br/>
    Hwa’t driigjend ûnk sa soargjend fen hjar naem:<br/>
Forseti sit oan ’t stjûr: en seinjend wanket<br/>
Wer Frigga’s laits, dy’t myld en minlik tanket.
</p>

<p class="poem">
Loksillich hwa’t op ierd de goaden skôgen,<br/>
    Hja geane it libben troch yn romme rêst;<br/>
Hwer’t oaren lêsten lang-swiersettich tôgen<br/>
    Yet tinkend oan forliezen, dy ha’ wêst,<br/>
Binne hja klear fen geast as flûnkerlôgen,<br/>
    Blier as in dou, reizgjend nei ’t nolke nêst;<br/>
Hwer’t oaren oer hjar libben suchtsjend tille<br/>
Fine yn hjar iivge rêst hja swiden wille.
</p>

<p class="poem">
As nou de wizen, lôkjend, klear bifine:<br/>
    Sa kaem de god, dy’t Fryslâns loksstân wol,<br/>
Den ringen hjar pleagjende soargen fordwine,<br/>
    En ’t wêzen wirdt fen mylde frede fol.<br/>
Binijd nei ljachten loaitsend, dy’t der skine<br/>
    Ut mylde loften, steatlik-sêft en gol,<br/>
Forseti’s hillich, minlik antlit skôgjend<br/>
Binne as it slomjend wiet hja rêstich drôgjend.
</p>

<p class="poem">
Hwent út syn glimkjende eagen blinke goede<br/>
    Foarsizzings for it lok fen ’t ljeaflik lân,<br/>
En om syn lippen gliidt in laits as woe de<br/>
    Alfadur sels myld seinje it smeekjend strân,<br/>
En Frigga wer ta skrik fen ’t machtich tsjoede<br/>
    Flûnkerje litte sêfte ljeafdebrân:<br/>
Ho myld nou klinkt muzyk fen widzjend wetter,<br/>
Natûre smakket libbensswietens better....
</p>

<p class="poem">
Allyk yn lette simmer wite plommen<br/>
    Fen ’t prûze hoarsblomt waeit oer weeldrich fjild<br/>
—Wynderjend, wiuwend wierne hja kommen<br/>
    En dounsjend ha’ se ’t lichte liif optild:<br/>
Hja habbe wol de willewet fornommen,<br/>
    Dy’t yn der blommen libben jimmer jildt—<br/>
Sa driuwt it glânzgjen oer de teare weagen,<br/>
Glimkes, dy’t myld út Frigga’s eagen teagen.
</p>

<p class="poem">
Nou leit der earne in eilân yn de wide<br/>
    Sâltwetterkloften dy’t it lege lân<br/>
Streakjend omamje, stimmich-klear en blide<br/>
    Geroften rjeauntsjend oan ’t blinkende strân.<br/>
Heech tilt oerein de rotsenmûrre, swide<br/>
    Kleuren der ljachtsje as yn reinbôgebân;<br/>
Allyk in wacht yn ’t wiid, wytskom-omflokke<br/>
Biharket it, ho’t leech de weagen klokke.
</p>

<p class="poem">
Forseti’s eagen rikke nou dêrhinne<br/>
    En folchsum strûst it boat syn winken nei:<br/>
Rounom, hwer’t laket goud-mieljende sinne<br/>
    Wize hja rêstich-richtsjend rjochte wei;<br/>
Ho’t nearzge nachten den ek pleagje kinne,<br/>
    Seinet Forseti,—oer is ’t eang gejei—<br/>
Sa sylt den nou it steatlik, doelfêst driuwen<br/>
Nei ’t plak, hwer foarse rotsen wytgjend kliuwe.
</p>

<p class="poem">
De wizen loaitse ’t lân. Forseti swijend<br/>
    Forlit it skip: hja folgje wûndrjend him.<br/>
Rizich rint hy oer ’t strân hwer’t freedsum-wijend<br/>
    De weagen sjonge mei silveren stim.<br/>
En hwer in gong troch rotsen laet, fornijend<br/>
    Ho’t ségeweld it stienblok wier to slim,<br/>
Kiest hy syn paed, wyls ’t fier in skymrich ljachtsjen,<br/>
Fordriuwt it ûnwis, treastleas nachtskaedwachtsjen.
</p>

<p class="poem">
En lûder rûst de sé troch rotsengongen,<br/>
    Hweryn de wyn gjin útwyk fynt binei—<br/>
It iivge, hwerfen jamk de weagen songen<br/>
    Waerd wer in skip yn ’t longrjend wetter wei;<br/>
Wiid amje den de wylde wetterlongen<br/>
    En sûge oermachtich alles swolgjend mei:<br/>
Wer is it Hela, dy’t djip ûnder d’ ierde<br/>
Rove hwet blier op libbens mieden tierde.
</p>

<p class="poem">
Yn ’t midden bûcht de wei, dy’t harren laette<br/>
    Wiidút en wirdt ta timpelfoarmich plak,<br/>
Hwer mânske pylders, dy’t de romte skaetten,<br/>
    Heechtille it swier-oerspriedend tsjuster dak;<br/>
Alear hjir preesters, rûch fen antlit, daetten<br/>
    Wyld-ôffers, bliid fen Walhal oannomd strak—<br/>
Allang forstoar it folts, det ienris wenne<br/>
Op dizze fiere, njoere rotsenherne.
</p>

<p class="poem">
Den swaeit Forseti fûl de striidbre bile<br/>
    Dy’t oan syn side dieden-longrjend hong<br/>
(Letter yn Ragnarok de fijân swile<br/>
    Yn swé for Dea, do’t dêr de striid ta twong)<br/>
Allyk de douwen, blank fen wjokslach sile,<br/>
    Honear hjar wite flecht de loft trochkrong,<br/>
Allyk in fjûrge slang yn leaden loften<br/>
Krôljend him winend troch de wolkenkloften.
</p>

<p class="poem">
Myld-klinkend klettert ’t brûs op stoere stiennen,<br/>
    In wûnder triljen krûpt oer hiel de groun,<br/>
Lyk as honear nei wolkens-útslaen sinne<br/>
    Hjar fûle strielen prieljend smyt yn ’t roun:<br/>
Ringen strûze de skaden dêrfendinne,<br/>
    Nei lytse skoftkes is it swart fordwoun—<br/>
Sa springt heech op in prûze wetterbôge,<br/>
Flûnkerjend, klear allyk de ljeafdelôge.
</p>

<p class="poem">
Mei fyn gesûzel falle del de drippen<br/>
    Dragend yn hjar tear-sêfte silverskat<br/>
Fen ljacht, ynwyt as hwer op stive klippen<br/>
    In weach mei skom bisiedde wyld útspat.<br/>
Sa wytgje wer dy blanke ljachte stippen<br/>
    Utsjongend sêft hjar wûndre seine, det<br/>
Wol-machtich is de god, dy klear scil riede,<br/>
Hwet for it lege lân ta lok moat liede.
</p>

<p class="poem">
Swijend de wizen loaitse. ’t Reauntsjend rûzjen<br/>
    Wirdt krêftiger en waechst yn klearens oan—<br/>
Men wit net eft it widzjend weagebrûzjen<br/>
    Nou lústert yn syn iivge tinzentoan;<br/>
Ef is it wol, det sêft it sulvren sûzjen<br/>
    Rizend as sucht fen d’ ierde yn simmermoarn,<br/>
De sprake is fen de God, dy’t súntsjes wiket<br/>
Nei hwer’t in herne om ’t hearlik ljacht yet siket?
</p>

<p class="poem">
Lyk as de skimer weistjert for de strielen,<br/>
    Sa wirdt den ek der wizen twivel wei.<br/>
Forsteanber wirde stadich wirdedielen,<br/>
    En ringen klinkt de kleare tael, dy swei,<br/>
Sizzend hwet tsjoed wier yn der Friezen pielen<br/>
    Wizend de wei nei wol-biljachte dei:<br/>
Forseti neamt it goede for de lânnen,<br/>
Seit, hwerom dylge waerden d’ eable stânnen.
</p>

<p class="poem">
De wizen skôgje yn ’t ljacht, wylst hy de wetten<br/>
    Hjar tsjut en wiist de plichten fen hjar team.<br/>
Sa waerd dat nea fen ’t heitelân forgetten<br/>
    Hwet ek útwiske waerd yn stounestream:<br/>
De fjilden dy’t oan wide wounen bletten<br/>
    Bloeije op, as Maeitiids de kastanjebeam—<br/>
Foarby it ûnk, foarby it pynlik lijen,<br/>
Wei wirdt it, as de goaden net mear swije.
</p>

<p class="poem">
Ginstige winen den it boat wer liede<br/>
    Nei hwer’t yet wachtet ’t lege en skiere lân,<br/>
Net wittend ho’t de golle goaden riede<br/>
    Ta lok fen ’t hjar forearjend fiere strân;<br/>
Mei nou for skoftkes ek de sinne skiede,<br/>
    Net triuwt ús Loki del mei swiere hân.—<br/>
De lânnen wachtsje wylst de wizen witte<br/>
Hwet machten fier de stoarmjende ûnken stjitte.
</p>

<hr />

<p class="poem">
Dû den, Forseti, tank. Dû diest myn sangen<br/>
    Rûzjen sa sêft as mylde maitiids-rein;<br/>
Minlik glimkest my ta, as ’t my wol bange<br/>
    Waerd einge wer in romme ljeafdesein’,—<br/>
Dû wierst de frjeon, dêr’t faken ik nei lange,<br/>
    Kaem fen in dei fen dildzjen einlings d’ ein:<br/>
Forseti, tank. Men earje heech Dyn namme<br/>
Salang yet libbet d’ âlde Friez’ne stamme!
</p>

<p class="letter">
R<small>AERD</small>, Now. 1914.
</p>

</div><!--end chapter-->

<div style='text-align:center'>*** END OF THE PROJECT GUTENBERG EBOOK 75044 ***</div>
</body>

</html>
